---
title: L’infaticabile ricerca dell’effimero
date: 2020-12-05
description: Come parlare ogni giorno di innovazione e di digitale senza ottenere alcun cambiamento reale
img: david-di-veroli-4uCSqP5OKiI-unsplash.jpg # Add image post (optional)
tags: [innovation, tech, riflessioni]
---
Come parlare ogni giorno di innovazione e di digitale senza ottenere alcun cambiamento reale

Lo so, il titolo è duro, irridente, magari inutilmente polemico. Ma esiste un altro modo per cercare di smuovere una situazione che giorno dopo giorno appare sempre più paradossale e kafkiana? È possibile che a fronte di problemi gravi e ad opportunità che rischiamo di perdere (se non sono giù perse …) l’unica reazione sia una costante, infaticabile, incessante ricerca dell’effimero, dell’alibi, della pietra filosofale e dello slogan del momento?

Per essere concreto vorrei fare tre esempi, i primi che mi vengono in mente:

## SPID
Non sono mai stato un fan sfegatato di SPID. Come detto in diverse occasioni è una cosa utile, ma non centrale né decisiva. Si sono date a SPID proprietà taumaturgiche che non aveva e che hanno generato, come era più che ovvio e scontato, disincanto e delusione. Non ha cambiato la PA perché non era quello lo snodo per cambiare la PA.

Però adesso c’è. È utile, poco usabile, poco usato. Ma c’è. È oggi una priorità stravolgerlo? No. Eppure qual è il capitolo centrale dell’agenda di governo? Cambiare SPID, peraltro in un modo che creerà problemi, come ho scritto qualche settimana fa, senza alcun vantaggio concreto per cittadini e imprese. Alla fin fine è “facile”: si cambia qualche decreto e qualche infrastruttura centrale dello Stato, si aggiornano i pochi servizi che lo usano, nulla si tocca di tutto il resto, si annunciano grandi e prossime rivoluzioni epocali e il bel sol dell’avvenire. Penelope con la sua tela a confronto è una dilettante.

E di tutto ciò di cui avremmo realmente bisogno? Scomparso dall’agenda di lavoro.

## Competence Center di Industria 4.0
Furono annunciati nel 2016 (e preconizzati anche prima), ad oggi stiamo cercando di farli partire, ma non sono ancora operativi. Serve avere una rete di centri tipo Fraunhofer? Assolutamente sì. Quindi la scelta di creare i competence center fu appropriata? In linea di principio sì, ma di tutto l’impianto di Industria 4.0, la strategia scelta per realizzare i competence center è l’unico tassello che nei fatti non ha funzionato. E non poteva funzionare! Perché? Perché invece di valorizzare ciò che già c’era si è deciso di costruire nuove strutture con un modello difficile da mettere in piedi e che, nei fatti, ancora non funziona (sto scrivendo un articolo dettagliato su questo tema).

Lasciamo parlare i fatti per l’appunto. Siamo a Gennaio 2020. L’articolo che citavo poco fa è del 2016. A gennaio del 2019 AgendaDigitale.it scriveva quanto segue:

_Tecnologie avanzate, forte accento sulla partnership con le imprese, apertura a università anche private, ripartizione delle risorse: cosa offrono alle imprese i competence center Industry 4.0, come è andato il bando, quali sono gli spunti critici._

Passano gli anni: cosa è successo? È stato fatto un bando per distribuire fondi alle PMI. Ma c’era bisogno dei competence center per fare dei bandi? Ovviamente no. La situazione nella quale ci troviamo è colpa della “burocrazia” che in Italia “blocca chiunque voglia fare qualcosa di nuovo”? La burocrazia ha le sue colpe, però non è il principale colpevole in questo caso: affermarlo sarebbe l’ennesimo alibi per non vedere i problemi veri.

La colpa di tutto ciò è quindi di chi sta cercando di costruire i competence center? Sono coinvolto e quindi le mie parole sono di parte. Ma no, il problema (quello principale quanto meno) non è riferibile a chi ora sta cercando di metterli in piedi. Stiamo lavorando con le regole e i vincoli che ci sono stati dati. Il problema è il modello secondo il quale furono concepiti e poi messi a bando. Il peccato, come spesso accade, è originario. E che facciamo ora? Riconosciamo quell’errore e cerchiamo di raddrizzare la rotta? Ovviamente no.

## La buzzword del momento: Sostenibilità
Stavo cercando di liberarmi dell’orgasmo comunicativo legato a “open innovation”, “startup” e “blockchain” (tutte cose utili se prese nelle giuste dosi) quando è giunta puntuale come la rata delle tasse l’ennesima buzzword: sostenibilità. Come sempre accade in questi casi, il tema è importante e deve essere affrontato. Personalmente, lo sto studiando per capire cosa concretamente significhi e cosa ha senso fare nella pratica.

Cosa facciamo nel nostro paese in questi casi? Come al solito trasformiamo un tema rilevante nella solita orgia comunicativa, in un profluvio di frasi fatte e vuote che riempiono social, convegni, dichiarazioni politiche e qualche articolo di giornale, senza che nulla di concreto e serio si manifesti. È l’ennesima “ciucca comunicativa” che ci ubriaca di belle parole lasciandoci, come accade sempre nel caso di una “ciucca”, intontiti e incapaci di fare alcunché di utile.

## Perché accade tutto questo?
1. Le mode fanno audience e quasi sempre non costano niente. Quindi il modo migliore per avere spazio e visibilità e generare in modo continuo nuove mode che sostituiscano “just in time” quelle che iniziano ad essere un po’ datate e scontate. Non sia mai che poi qualcuno chieda conto della moda “del giro precedente”. “Chiodo scaccia chiodo” dicevano i nostri vecchi.
2. Mai ammettere errori. Questa è la principale iattura di questo paese. Nessuno si assume la responsabilità di scelte sbagliate. Si difende fino allo stremo ciò che spesso in cuor nostro sappiamo benissimo non funzionare pur di non ammettere di aver fatto un errore. Ci manca completamente la cultura del riconoscimento dell’errore e del suo ruolo essenziale per imparare e migliorare.
3. Mai mettersi a fare cose difficili che richiedano competenze e lungimiranza. Nella cultura dell’audience e del successo in prima serata o sui talk show non c’è spazio per la serietà e la lungimiranza. Ahimè.

Perché altrimenti il paese si troverebbe nella situazione in cui siamo? Per colpa dell’Unione Europea? Dell’Euro? Dei cattivi che ci vogliono male?

**Siamo noi stessi i primi a non volerci bene. Prima lo capiamo, prima avremo la possibilità di uscirne.**