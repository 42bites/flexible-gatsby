---
title: Andrà tutto bene se lo vogliamo noi
date: 2020-12-16
description: # Add post description (optional)
img: kevin-grieve-RI7wUF1lC1w-unsplash .jpg # Add image post (optional)
tags: [life]
---

Ciao,
La notte spesso non dormo, oppure mi sveglio e faccio fatica a riaddormentarmi. È già da un po’ che succede, forse perché sono diventato vecchio. Ma ovviamente questi tempi così particolari hanno reso questi momenti ancora più frequenti e agitati.

Stanotte ripensavo al detto che tanti usano in questi giorni e mesi, “andrà tutto bene”. Pensavo a quanto positivo e necessario esso sia, ma anche a tutto ciò che nasconde e sottintende. E a quanto può rivelarsi illusorio o dannoso se banalizzato o mal interpretato.

Andrà tutto bene. Ma sarà così se lo vorremmo con determinazione e serietà. E costerà fatica, non sarà una passeggiata. Le cose non vanno a posto per inerzia, ma solo se lo vogliamo e se ci impegniamo a fondo con serietà e grande forza d’animo.

A me piace spesso fare il parallelo con i sentimenti e i fatti della nostra vita personale. Quello che mi viene in mente questa notte è il raffronto con l’amore tra due persone. È un sentimento inebriante e unico che ci solleva e trasforma. Non siamo più noi, non siamo più come prima. L’incontro con chi amiamo ci rende diversi, ci dà una gioia e una forza unica. Ma non è semplicemente un movimento spontaneo e impulsivo. Non solo. Il vero amore non si manifesta su una spiaggia alle Maldive o in un attico sulla Quinta Strada sopra Central Park.

Così è facile.

Il vero amore si misura nella prove, nelle difficoltà, nella persistenza nel tempo di fronte a dolori, asprezze, fatiche, delusioni, rinunce. Il vero amore è forza e determinazione. È dono e sacrificio. E vero quando rimane vivo nel tempo, eterno, profondo, incontenibile.

Noi spesso confondiamo l’amore con l’affetto, con lo stare bene insieme, con la dolcezza e la tenerezza dei momenti romantici. O con l’utilità del momento, il bisogno fisico, la ricerca di sicurezza e l’esorcizzazione della solitudine.

L’amore è molto di più. È pensare all’altro nei momenti più difficili, quando costa. L’amore vero è temperato nella fatica, nel sacrificio, nella lontananza, nel dolore. Amore non è solo trasporto o emozione o convenienza: è anche e soprattutto generosità e perseveranza.

In questo momento così difficile andrà bene se lo faremo andare bene, se sapremo in modo serio pensare a costruire e ricostruire ciò che questa incredibile, unica e orrenda crisi ha così pesantemente colpito. Non andrà bene solo perché è bello e istintivo coltivare questa speranza. Andrà bene se faremo in modo che ciò accada. Sarà il risultato della volontà e dell’impegno, non solo di buone intenzioni o di buoni sentimenti.

Non so se “tutto sarà come prima” o se “niente sarà come prima”. Sono discorsi difficili da fare difronte a qualcosa che nessuno, in questi tempi e in questa scala, ha mai visto in precedenza. Ma sono certo che vinceranno la sfida le persone serie, capaci, determinate, intellettualmente oneste, sincere, fin ingenue, capaci di guardare le difficoltà senza abbassare lo sguardo, senza cercare scuse e alibi, senza minimizzare le difficoltà, senza paura di affrontare le prove più faticose e dolorose.

La spada si forgia nel fuoco. È in questi momenti che si forgia il nostro carattere, il nostro essere persone mature, coraggiose, di valore.

Come il vero amore.

Mai come oggi è vero che nei momenti di crisi si vede il meglio e il peggio delle persone. Facciamo emergere il meglio che c’è in noi e facciamo che prevalga sulle asprezze, le paure e le fatiche di questi momenti.

È questo il migliore augurio che posso fare a tutti noi.
